



    ἦ τοι ὅ γ' ὣς εἰπὼν κατ' ἄρ' ἕζετο. τοῖσι δ' ἀνέστη



ἥρως Ἀτρεΐδης εὐρὺ κρείων Ἀγαμέμνων



ἀχνύμενος· μένεος δὲ μέγα φρένες ἀμφιμέλαιναι



πίμπλαντ', ὄσσε δέ οἱ πυρὶ λαμπετάοντι ἐίκτην.



Κάλχαντα πρώτιστα κάκ' ὀσσόμενος προσέειπεν· (105)



    "μάντι κακῶν, οὔ πώ ποτέ μοι τὸ κρήγυον εἶπας·



αἰεί τοι τὰ κάκ' ἐστὶ φίλα φρεσὶ μαντεύεσθαι,



ἐσθλὸν δ' οὔτε τί πω εἶπας ἔπος οὔτε τέλεσσας.



καὶ νῦν ἐν Δαναοῖσι θεοπροπέων ἀγορεύεις,



ὡς δὴ τοῦδ' ἕνεκά σφιν ἑκηβόλος ἄλγεα τεύχει, (110)



οὕνεκ' ἐγὼ κούρης Χρυσηίδος ἀγλά' ἄποινα



οὐκ ἔθελον δέξασθαι, ἐπεὶ πολὺ βούλομαι αὐτὴν



οἴκοι ἔχειν. καὶ γάρ ῥα Κλυταιμνήστρης προβέβουλα



κουριδίης ἀλόχου, ἐπεὶ οὔ ἑθέν ἐστι χερείων,



οὐ δέμας οὐδὲ φυήν, οὔτ' ἂρ φρένας οὔτε τι ἕργα. (115)



ἀλλὰ καὶ ὣς ἐθέλω δόμεναι πάλιν, εἰ τό γ' ἄμεινον·



βούλομ' ἐγὼ λαὸν σόον ἔμμεναι ἢ ἀπολέσθαι.



αὐτὰρ ἐμοὶ γέρας αὐτίχ' ἑτοιμάσατ', ὄφρα μὴ οἶος



Ἀργεΐων ἀγέραστος ἕω, ἐπεὶ οὐδὲ ἔοικεν.



λεύσσετε γὰρ τό γε πάντες, ὅ μοι γέρας ἔρχεται ἄλλῃ." (120)



    τὸν δ' ἠμείβετ' ἔπειτα ποδάρκης δῖος Ἀχιλλεύς·



"Ατρεΐδη κύδιστε, φιλοκτεανώτατε πάντων,



πῶς γάρ τοι δώσουσι γέρας μεγάθυμοι Ἀχαιοῖς



οὐδ' ἔτι που ἴδμεν ξυνήια κείμενα πολλά·



ἀλλὰ τὰ μὲν πολίων ἒξ ἐπράθομεν, τὰ δέδασται, (125)



λαοὺς δ' οὐκ ἐπέοικε παλίλλογα ταῦτ' ἐπαγείρειν.



ἀλλὰ σὺ μὲν νῦν τήνδε θεῷ πρόες· αὐτὰρ Ἀχαιοὶ



τριπλῇ τετραπλῇ τ' ἀποτίσομεν, αἴ κέ ποθι Ζεὺς



δῷσι πόλιν Τροίην εὐτείχεον ἐξαλαπάξαι."



    τὸν δ' ἀπαμειβόμενος προσέφη κρείων Ἀγαμέμνων· (130)



"μὴ δὴ οὕτως ἀγαθός περ ἐών, θεοείκελ' Ἀχιλλεῦ,



κλέπτε νόῳ, ἐπεὶ οὐ παρελεύσεαι οὐδέ με πείσεις.



ἢ ἐθέλεις, ὄφρ' αὐτὸς ἔχῃς γέρας, αὐτὰρ ἔμ' αὕτως



ἧσθαι δευόμενον, κέλεαι δέ με τήνδ' ἀποδοῦναι;



ἀλλ' εἰ μὲν δώσουσι γέρας μεγάθυμοι Ἀχαιοί, (135)



ἄρσαντες κατὰ θυμόν, ὅπως ἀντάξιον ἔσται,-



εἰ δέ κε μὴ δώωσιν, ἐγὼ δέ κεν αὐτὸς ἕλωμαι·



ἢ τεὸν ἢ Αἴαντος ἰὼν γέρας ἢ Ὀδυσῆος



ἄξω ἑλών· ὃ δέ κεν κεχολώσεται, ὅν κεν ἵκωμαι.



ἀλλ' ἦ τοι μὲν ταῦτα μεταφρασόμεσθα καὶ αὖτις· (140)



νῦν δ' ἄγε νῆα μέλαιναν ἐρύσσομεν εἰς ἅλα δῖαν,



ἒν δ' ἐρέτας ἐπιτηδὲς ἀγείρομεν, ἒς δ' ἑκατόμβην



θείομεν, ἂν δ' αὐτὴν Χρυσηίδα καλλιπάρῃον



βήσομεν· εἶς δέ τις ἀρχὸς ἀνὴρ βουληφόρος ἔστω,



ἢ Αἴας ἢ Ἰδομενεὺς ἢ δῖος Ὀδυσσεὺς (145)



ἠὲ σύ, Πηλεΐδη, πάντων ἐκπαγλότατ' ἀνδρῶν,



ὄφρ' ἡμῖν ἑκάεργον ἱλάσσεαι ἱερὰ ῥέξας."





    τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς·



"ὤ μοι, ἀναιδείην ἐπιειμένε, κερδαλεόφρον,



πῶς τίς τοι πρόφρων ἔπεσιν πείθηται Ἀχαιῶν (150)



ἢ ὁδὸν ἐλθέμεναι ἢ ἀνδράσιν ἶφι μάχεσθαι;



οὐ γὰρ ἐγὼ Τρώων ἕνεκ' ἤλυθον αἰχμητάων



δεῦρο μαχεσσόμενος, ἐπεὶ οὔ τί μοι αἴτιοί εἰσιν·



οὐ γάρ πώ ποτ' ἐμὰς βοῦς ἤλασαν οὐδὲ μὲν ἵππους,



οὐδέ ποτ' ἐν Φθίῃ ἐριβώλακι βωτιανείρῃ (155)



καρπὸν ἐδηλήσαντ', ἐπεὶ ἦ μάλα πολλὰ μεταξὺ



οὔρεά τε σκιόεντα θάλασσά τε ἠχήεσσα·



ἀλλὰ σοί, ὦ μέγ' ἀναιδές, ἅμ' ἑσπόμεθ', ὄφρα σὺ χαίρῃς,



τιμὴν ἀρνύμενοι Μενελάῳ σοί τε, κυνῶπα,



πρὸς Τρώων· τῶν οὔ τι μετατρέπῃ οὐδ' ἀλεγίζεις. (160)



καὶ δή μοι γέρας αὐτὸς ἀφαιρήσεσθαι ἀπειλεῖς,



ᾧ ἔπι πόλλ' ἐμόγησα, δόσαν δέ μοι υἷες Ἀχαιῶν.





























